't Hijgend hert, der jacht ontkomen, schreeuwt niet sterker naar 't genot van de frisse waterstromen dan mijn ziel verlangt naar God. Ja, mijn ziel dorst naar de Heer: God des levens! Ach, wanneer zal ik naad'ren voor Uw ogen, in Uw huis Uw naam verhogen? 'k Heb mijn tranen onder 't klagen tot mijn spijze dag en nacht, daar mijn spotters durven vragen: "Waar is God, Dien gij verwacht?" Mijn benauwde ziel versmelt, als zij zich voor ogen stelt, hoe ik onder stem en snaren feest hield met God's blijde scharen. O mijn ziel, wat buigt gij neder, waartoe zijt gij verontrust? Voed het oud vertrouwen weder, zoek in 's Hoogsten lof uw lust, want God's goedheid zal uw druk eens verwiss'len in geluk. Hoop op God, sla 't oog naar boven, want ik zal Zijn naam nog loven. Maar de Heer zal uitkomst geven, Hij die 's daags Zijn gunst gebiedt. 'k Zal in dit vertrouwen leven en dat melden in mijn lied; 'k zal Zijn lof zelfs in den nacht zingen, daar ik Hem verwacht en mijn hart, wat mij mag treffen, tot den God mijns levens heffen.